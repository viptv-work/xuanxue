<!DOCTYPE html>
<html lang="zh-CN" dir="ltr">
  <head>
    <meta charset="utf-8">
    <meta name="viewport" content="width=device-width,initial-scale=1">
    <title>葬法倒杖 | 玄学宝典</title>
    
    <meta name="generator" content="VitePress v1.4.5">
    <link rel="preload stylesheet" href="/assets/style.CqM51bXu.css" as="style">
    <script type="module" src="/assets/chunks/metadata.5d42f735.js"></script>
    <script type="module" src="/assets/app.mNyhB9jL.js"></script>
    <link rel="preload" href="/assets/inter-roman-latin.Di8DUHzh.woff2" as="font" type="font/woff2" crossorigin="">
    <link rel="modulepreload" href="/assets/chunks/theme.CZzSbOCm.js">
    <link rel="modulepreload" href="/assets/chunks/framework.BMFc6z2H.js">
    <link rel="modulepreload" href="/assets/山_葬法倒杖.md.EEttLILy.lean.js">
    <link rel="icon" href="/favicon.ico">
    <meta name="msapplication-TileColor" content="#da532c">
    <meta name="theme-color" content="#5f67ee">
    <meta name="author" content="viptv-work">
    <meta name="copyright" content="viptv-work">
    <meta name="robots" content="index, follow">
    <meta name="evisit-after" content="1 day">
    <meta name="format-detection" content="telephone=no">
    <meta name="description" content="中华传统五术书籍传世经典著作">
    <meta name="og:type" content="website">
    <meta name="og:locale" content="zh-CN">
    <meta name="og:site_name" content="玄学宝典">
    <meta name="og:image" content="/logo.svg">
    <meta name="og:description" content="中华传统五术书籍传世经典著作">
    <meta name="twitter:card" content="summary_large_image">
    <meta name="twitter:site" content="@viptv_work">
    <meta name="twitter:title" content="玄学宝典">
    <meta name="twitter:description" content="中华传统五术书籍传世经典著作">
    <meta name="twitter:image" content="/logo.svg">
    <script id="check-dark-mode">(()=>{const e=localStorage.getItem("vitepress-theme-appearance")||"auto",a=window.matchMedia("(prefers-color-scheme: dark)").matches;(!e||e==="auto"?a:e==="dark")&&document.documentElement.classList.add("dark")})();</script>
    <script id="check-mac-os">document.documentElement.classList.toggle("mac",/Mac|iPhone|iPod|iPad/i.test(navigator.platform));</script>
  </head>
  <body>
    <div id="app"><div class="Layout" data-v-a66685a4><!--[--><!--]--><!--[--><span tabindex="-1" data-v-fcbcc4e5></span><a href="#VPContent" class="VPSkipLink visually-hidden" data-v-fcbcc4e5> Skip to content </a><!--]--><!----><header class="VPNav" data-v-a66685a4 data-v-5d5b6e11><div class="VPNavBar" data-v-5d5b6e11 data-v-c0ca57de><div class="wrapper" data-v-c0ca57de><div class="container" data-v-c0ca57de><div class="title" data-v-c0ca57de><div class="VPNavBarTitle has-sidebar" data-v-c0ca57de data-v-b6f8bde2><a class="title" href="/" data-v-b6f8bde2><!--[--><!--]--><!--[--><img class="VPImage logo" src="/logo.svg" width="24" height="24" alt data-v-f329548f><!--]--><span data-v-b6f8bde2>玄学宝典</span><!--[--><!--]--></a></div></div><div class="content" data-v-c0ca57de><div class="content-body" data-v-c0ca57de><!--[--><!--]--><div class="VPNavBarSearch search" data-v-c0ca57de><!----></div><nav aria-labelledby="main-nav-aria-label" class="VPNavBarMenu menu" data-v-c0ca57de data-v-2f21c3e2><span id="main-nav-aria-label" class="visually-hidden" data-v-2f21c3e2> Main Navigation </span><!--[--><!--[--><a class="VPLink link VPNavBarMenuLink active" href="/%E5%B1%B1/%E5%8D%9A%E5%B1%B1%E7%AF%87" tabindex="0" data-v-2f21c3e2 data-v-6704a031><!--[--><span data-v-6704a031>山</span><!--]--></a><!--]--><!--[--><a class="VPLink link VPNavBarMenuLink" href="/%E5%8C%BB/%E5%85%AB%E6%AE%B5%E9%94%A6" tabindex="0" data-v-2f21c3e2 data-v-6704a031><!--[--><span data-v-6704a031>医</span><!--]--></a><!--]--><!--[--><a class="VPLink link VPNavBarMenuLink" href="/%E5%91%BD/%E7%94%9F%E8%BE%B0%E5%85%AB%E5%AD%97" tabindex="0" data-v-2f21c3e2 data-v-6704a031><!--[--><span data-v-6704a031>命</span><!--]--></a><!--]--><!--[--><a class="VPLink link VPNavBarMenuLink" href="/%E7%9B%B8/%E5%86%B0%E9%89%B4" tabindex="0" data-v-2f21c3e2 data-v-6704a031><!--[--><span data-v-6704a031>相</span><!--]--></a><!--]--><!--[--><a class="VPLink link VPNavBarMenuLink" href="/%E5%8D%9C/%E6%AF%95%E6%B3%95%E8%B5%8B" tabindex="0" data-v-2f21c3e2 data-v-6704a031><!--[--><span data-v-6704a031>卜</span><!--]--></a><!--]--><!--[--><a class="VPLink link VPNavBarMenuLink" href="/%E7%81%B5%E5%AE%A0/%E5%AE%A0%E7%89%A9%E7%AF%87" tabindex="0" data-v-2f21c3e2 data-v-6704a031><!--[--><span data-v-6704a031>灵宠</span><!--]--></a><!--]--><!--[--><a class="VPLink link VPNavBarMenuLink" href="/%E7%9B%B8%E5%85%B3%E7%BB%8F%E5%85%B8/%E9%81%93%E5%BE%B7%E7%BB%8F" tabindex="0" data-v-2f21c3e2 data-v-6704a031><!--[--><span data-v-6704a031>相关经典</span><!--]--></a><!--]--><!--]--></nav><!----><div class="VPNavBarAppearance appearance" data-v-c0ca57de data-v-b8b65361><button class="VPSwitch VPSwitchAppearance" type="button" role="switch" title aria-checked="false" data-v-b8b65361 data-v-28f3c3e1 data-v-90e6f109><span class="check" data-v-90e6f109><span class="icon" data-v-90e6f109><!--[--><span class="vpi-sun sun" data-v-28f3c3e1></span><span class="vpi-moon moon" data-v-28f3c3e1></span><!--]--></span></span></button></div><div class="VPSocialLinks VPNavBarSocialLinks social-links" data-v-c0ca57de data-v-3dbac0a5 data-v-1a6f995b><!--[--><a class="VPSocialLink no-icon" href="https://github.com/viptv-work" aria-label="Github" target="_blank" rel="noopener" data-v-1a6f995b data-v-7c729a9c><i class="fab fa-github fa-lg" alt="Github"></i></a><a class="VPSocialLink no-icon" href="mailto:viptvx@gmail.com" aria-label="Gmail" target="_blank" rel="noopener" data-v-1a6f995b data-v-7c729a9c><i class="fas fa-envelope fa-lg" alt="Gmail"></i></a><a class="VPSocialLink no-icon" href="https://t.me/viptv.work" aria-label="Telegram" target="_blank" rel="noopener" data-v-1a6f995b data-v-7c729a9c><i class="fab fa-telegram fa-lg" alt="Telegram"></i></a><a class="VPSocialLink no-icon" href="https://www.viptv.work/about/donate.html" aria-label="VIPTV Sponsors" target="_blank" rel="noopener" data-v-1a6f995b data-v-7c729a9c><i class="fas fa-heart fa-lg" style="color: #EA4AAA;" alt="Github Sponsors"></i></a><!--]--></div><div class="VPFlyout VPNavBarExtra extra" data-v-c0ca57de data-v-a30de838 data-v-d361715a><button type="button" class="button" aria-haspopup="true" aria-expanded="false" aria-label="extra navigation" data-v-d361715a><span class="vpi-more-horizontal icon" data-v-d361715a></span></button><div class="menu" data-v-d361715a><div class="VPMenu" data-v-d361715a data-v-762467e6><!----><!--[--><!--[--><!----><div class="group" data-v-a30de838><div class="item appearance" data-v-a30de838><p class="label" data-v-a30de838>主题模式</p><div class="appearance-action" data-v-a30de838><button class="VPSwitch VPSwitchAppearance" type="button" role="switch" title aria-checked="false" data-v-a30de838 data-v-28f3c3e1 data-v-90e6f109><span class="check" data-v-90e6f109><span class="icon" data-v-90e6f109><!--[--><span class="vpi-sun sun" data-v-28f3c3e1></span><span class="vpi-moon moon" data-v-28f3c3e1></span><!--]--></span></span></button></div></div></div><div class="group" data-v-a30de838><div class="item social-links" data-v-a30de838><div class="VPSocialLinks social-links-list" data-v-a30de838 data-v-1a6f995b><!--[--><a class="VPSocialLink no-icon" href="https://github.com/viptv-work" aria-label="Github" target="_blank" rel="noopener" data-v-1a6f995b data-v-7c729a9c><i class="fab fa-github fa-lg" alt="Github"></i></a><a class="VPSocialLink no-icon" href="mailto:viptvx@gmail.com" aria-label="Gmail" target="_blank" rel="noopener" data-v-1a6f995b data-v-7c729a9c><i class="fas fa-envelope fa-lg" alt="Gmail"></i></a><a class="VPSocialLink no-icon" href="https://t.me/viptv.work" aria-label="Telegram" target="_blank" rel="noopener" data-v-1a6f995b data-v-7c729a9c><i class="fab fa-telegram fa-lg" alt="Telegram"></i></a><a class="VPSocialLink no-icon" href="https://www.viptv.work/about/donate.html" aria-label="VIPTV Sponsors" target="_blank" rel="noopener" data-v-1a6f995b data-v-7c729a9c><i class="fas fa-heart fa-lg" style="color: #EA4AAA;" alt="Github Sponsors"></i></a><!--]--></div></div></div><!--]--><!--]--></div></div></div><!--[--><!--]--><button type="button" class="VPNavBarHamburger hamburger" aria-label="mobile navigation" aria-expanded="false" aria-controls="VPNavScreen" data-v-c0ca57de data-v-bdae3ec6><span class="container" data-v-bdae3ec6><span class="top" data-v-bdae3ec6></span><span class="middle" data-v-bdae3ec6></span><span class="bottom" data-v-bdae3ec6></span></span></button></div></div></div></div><div class="divider" data-v-c0ca57de><div class="divider-line" data-v-c0ca57de></div></div></div><!----></header><div class="VPLocalNav has-sidebar empty" data-v-a66685a4 data-v-e5275bab><div class="container" data-v-e5275bab><button class="menu" aria-expanded="false" aria-controls="VPSidebarNav" data-v-e5275bab><span class="vpi-align-left menu-icon" data-v-e5275bab></span><span class="menu-text" data-v-e5275bab>文章</span></button><div class="VPLocalNavOutlineDropdown" style="--vp-vh:0px;" data-v-e5275bab data-v-1e01e433><button data-v-1e01e433>返回顶部</button><!----></div></div></div><aside class="VPSidebar" data-v-a66685a4 data-v-9fe1a170><div class="curtain" data-v-9fe1a170></div><nav class="nav" id="VPSidebarNav" aria-labelledby="sidebar-aria-label" tabindex="-1" data-v-9fe1a170><span class="visually-hidden" id="sidebar-aria-label" data-v-9fe1a170> Sidebar Navigation </span><!--[--><!--]--><!--[--><div class="no-transition group" data-v-d58aefb7><section class="VPSidebarItem level-0 has-active" data-v-d58aefb7 data-v-af6b2e98><!----><div class="items" data-v-af6b2e98><!--[--><div class="VPSidebarItem level-1 is-link" data-v-af6b2e98 data-v-af6b2e98><div class="item" data-v-af6b2e98><div class="indicator" data-v-af6b2e98></div><a class="VPLink link link" href="/%E5%B1%B1/%E5%8D%9A%E5%B1%B1%E7%AF%87" data-v-af6b2e98><!--[--><p class="text" data-v-af6b2e98>博山篇</p><!--]--></a><!----></div><!----></div><div class="VPSidebarItem level-1 is-link" data-v-af6b2e98 data-v-af6b2e98><div class="item" data-v-af6b2e98><div class="indicator" data-v-af6b2e98></div><a class="VPLink link link" href="/%E5%B1%B1/%E5%82%AC%E5%AE%98%E7%AF%87" data-v-af6b2e98><!--[--><p class="text" data-v-af6b2e98>催官篇</p><!--]--></a><!----></div><!----></div><div class="VPSidebarItem level-1 is-link" data-v-af6b2e98 data-v-af6b2e98><div class="item" data-v-af6b2e98><div class="indicator" data-v-af6b2e98></div><a class="VPLink link link" href="/%E5%B1%B1/%E6%B1%89%E4%B9%A6%E5%A4%A9%E6%96%87%E5%BF%97" data-v-af6b2e98><!--[--><p class="text" data-v-af6b2e98>汉书天文志</p><!--]--></a><!----></div><!----></div><div class="VPSidebarItem level-1 is-link" data-v-af6b2e98 data-v-af6b2e98><div class="item" data-v-af6b2e98><div class="indicator" data-v-af6b2e98></div><a class="VPLink link link" href="/%E5%B1%B1/%E6%92%BC%E9%BE%99%E7%BB%8F" data-v-af6b2e98><!--[--><p class="text" data-v-af6b2e98>撼龙经</p><!--]--></a><!----></div><!----></div><div class="VPSidebarItem level-1 is-link" data-v-af6b2e98 data-v-af6b2e98><div class="item" data-v-af6b2e98><div class="indicator" data-v-af6b2e98></div><a class="VPLink link link" href="/%E5%B1%B1/%E9%BB%84%E5%B8%9D%E9%98%B4%E7%AC%A6%E7%BB%8F" data-v-af6b2e98><!--[--><p class="text" data-v-af6b2e98>黄帝阴符经</p><!--]--></a><!----></div><!----></div><div class="VPSidebarItem level-1 is-link" data-v-af6b2e98 data-v-af6b2e98><div class="item" data-v-af6b2e98><div class="indicator" data-v-af6b2e98></div><a class="VPLink link link" href="/%E5%B1%B1/%E9%87%91%E9%94%81%E7%8E%89%E5%85%B3%E7%BB%8F" data-v-af6b2e98><!--[--><p class="text" data-v-af6b2e98>金锁玉关经</p><!--]--></a><!----></div><!----></div><div class="VPSidebarItem level-1 is-link" data-v-af6b2e98 data-v-af6b2e98><div class="item" data-v-af6b2e98><div class="indicator" data-v-af6b2e98></div><a class="VPLink link link" href="/%E5%B1%B1/%E7%81%B5%E5%AE%AA" data-v-af6b2e98><!--[--><p class="text" data-v-af6b2e98>灵宪</p><!--]--></a><!----></div><!----></div><div class="VPSidebarItem level-1 is-link" data-v-af6b2e98 data-v-af6b2e98><div class="item" data-v-af6b2e98><div class="indicator" data-v-af6b2e98></div><a class="VPLink link link" href="/%E5%B1%B1/%E9%9D%92%E5%9B%8A%E7%BB%8F" data-v-af6b2e98><!--[--><p class="text" data-v-af6b2e98>青囊经</p><!--]--></a><!----></div><!----></div><div class="VPSidebarItem level-1 is-link" data-v-af6b2e98 data-v-af6b2e98><div class="item" data-v-af6b2e98><div class="indicator" data-v-af6b2e98></div><a class="VPLink link link" href="/%E5%B1%B1/%E5%85%A5%E5%9C%B0%E7%9C%BC%E5%85%A8%E4%B9%A6" data-v-af6b2e98><!--[--><p class="text" data-v-af6b2e98>入地眼全书</p><!--]--></a><!----></div><!----></div><div class="VPSidebarItem level-1 is-link" data-v-af6b2e98 data-v-af6b2e98><div class="item" data-v-af6b2e98><div class="indicator" data-v-af6b2e98></div><a class="VPLink link link" href="/%E5%B1%B1/%E5%8F%B2%E8%AE%B0%E5%A4%A9%E5%AE%98%E4%B9%A6" data-v-af6b2e98><!--[--><p class="text" data-v-af6b2e98>史记天官书</p><!--]--></a><!----></div><!----></div><div class="VPSidebarItem level-1 is-link" data-v-af6b2e98 data-v-af6b2e98><div class="item" data-v-af6b2e98><div class="indicator" data-v-af6b2e98></div><a class="VPLink link link" href="/%E5%B1%B1/%E6%B0%B4%E9%BE%99%E7%BB%8F" data-v-af6b2e98><!--[--><p class="text" data-v-af6b2e98>水龙经</p><!--]--></a><!----></div><!----></div><div class="VPSidebarItem level-1 is-link" data-v-af6b2e98 data-v-af6b2e98><div class="item" data-v-af6b2e98><div class="indicator" data-v-af6b2e98></div><a class="VPLink link link" href="/%E5%B1%B1/%E5%A4%A9%E5%B7%A5%E5%BC%80%E7%89%A9" data-v-af6b2e98><!--[--><p class="text" data-v-af6b2e98>天工开物</p><!--]--></a><!----></div><!----></div><div class="VPSidebarItem level-1 is-link" data-v-af6b2e98 data-v-af6b2e98><div class="item" data-v-af6b2e98><div class="indicator" data-v-af6b2e98></div><a class="VPLink link link" href="/%E5%B1%B1/%E9%9B%AA%E5%BF%83%E8%B5%8B" data-v-af6b2e98><!--[--><p class="text" data-v-af6b2e98>雪心赋</p><!--]--></a><!----></div><!----></div><div class="VPSidebarItem level-1 is-link" data-v-af6b2e98 data-v-af6b2e98><div class="item" data-v-af6b2e98><div class="indicator" data-v-af6b2e98></div><a class="VPLink link link" href="/%E5%B1%B1/%E9%98%B3%E5%AE%85%E5%8D%81%E4%B9%A6" data-v-af6b2e98><!--[--><p class="text" data-v-af6b2e98>阳宅十书</p><!--]--></a><!----></div><!----></div><div class="VPSidebarItem level-1 is-link" data-v-af6b2e98 data-v-af6b2e98><div class="item" data-v-af6b2e98><div class="indicator" data-v-af6b2e98></div><a class="VPLink link link" href="/%E5%B1%B1/%E7%8E%89%E5%B0%BA%E7%BB%8F" data-v-af6b2e98><!--[--><p class="text" data-v-af6b2e98>玉尺经</p><!--]--></a><!----></div><!----></div><div class="VPSidebarItem level-1 is-link" data-v-af6b2e98 data-v-af6b2e98><div class="item" data-v-af6b2e98><div class="indicator" data-v-af6b2e98></div><a class="VPLink link link" href="/%E5%B1%B1/%E8%91%AC%E6%B3%95%E5%80%92%E6%9D%96" data-v-af6b2e98><!--[--><p class="text" data-v-af6b2e98>葬法倒杖</p><!--]--></a><!----></div><!----></div><div class="VPSidebarItem level-1 is-link" data-v-af6b2e98 data-v-af6b2e98><div class="item" data-v-af6b2e98><div class="indicator" data-v-af6b2e98></div><a class="VPLink link link" href="/%E5%B1%B1/%E8%91%AC%E7%BB%8F" data-v-af6b2e98><!--[--><p class="text" data-v-af6b2e98>葬经</p><!--]--></a><!----></div><!----></div><div class="VPSidebarItem level-1 is-link" data-v-af6b2e98 data-v-af6b2e98><div class="item" data-v-af6b2e98><div class="indicator" data-v-af6b2e98></div><a class="VPLink link link" href="/%E5%B1%B1/%E8%91%AC%E7%BB%8F%E7%BF%BC" data-v-af6b2e98><!--[--><p class="text" data-v-af6b2e98>葬经翼</p><!--]--></a><!----></div><!----></div><div class="VPSidebarItem level-1 is-link" data-v-af6b2e98 data-v-af6b2e98><div class="item" data-v-af6b2e98><div class="indicator" data-v-af6b2e98></div><a class="VPLink link link" href="/%E5%B1%B1/%E5%AE%85%E7%BB%8F" data-v-af6b2e98><!--[--><p class="text" data-v-af6b2e98>宅经</p><!--]--></a><!----></div><!----></div><!--]--></div></section></div><!--]--><!--[--><!--]--></nav></aside><div class="VPContent has-sidebar" id="VPContent" data-v-a66685a4 data-v-93049432><div class="VPDoc has-sidebar has-aside" data-v-93049432 data-v-c00a6515><!--[--><!--]--><div class="container" data-v-c00a6515><div class="aside" data-v-c00a6515><div class="aside-curtain" data-v-c00a6515></div><div class="aside-container" data-v-c00a6515><div class="aside-content" data-v-c00a6515><div class="VPDocAside" data-v-c00a6515 data-v-70a3c13e><!--[--><!--]--><!--[--><!--[--><!--[--><!--[--><div class="share-link-container" data-v-2b95c87a><button class="share-link-button" data-v-2b95c87a><span data-v-2b95c87a><i class="fas fa-share-alt" data-v-2b95c87a></i> 分享此页面</span></button></div><!--]--><!--]--><!--]--><!--]--><nav aria-labelledby="doc-outline-aria-label" class="VPDocAsideOutline" data-v-70a3c13e data-v-72cc2b37><div class="content" data-v-72cc2b37><div class="outline-marker" data-v-72cc2b37></div><div aria-level="2" class="outline-title" id="doc-outline-aria-label" role="heading" data-v-72cc2b37>本页目录</div><ul class="VPDocOutlineItem root" data-v-72cc2b37 data-v-238439ab><!--[--><!--]--></ul></div></nav><!--[--><!--]--><div class="spacer" data-v-70a3c13e></div><!--[--><!--]--><!----><!--[--><!--]--><!--[--><!--]--></div></div></div></div><div class="content" data-v-c00a6515><div class="content-container" data-v-c00a6515><!--[--><!--]--><main class="main" data-v-c00a6515><div style="position:relative;" class="vp-doc _%E5%B1%B1_%E8%91%AC%E6%B3%95%E5%80%92%E6%9D%96" data-v-c00a6515><div><h2 id="《葬法倒杖》一卷-旧本题唐杨筠松撰。" tabindex="-1">《葬法倒杖》一卷，旧本题唐杨筠松撰。 <a class="header-anchor" href="#《葬法倒杖》一卷-旧本题唐杨筠松撰。" aria-label="Permalink to &quot;《葬法倒杖》一卷，旧本题唐杨筠松撰。&quot;">​</a></h2><p>筠松不见於史传，惟陈振孙《书录解题》载其名氏。</p><p>《宋史·艺文志》则但称为杨救贫，亦不详其始末。</p><p>惟术家相传以为筠松名益，窦州人。</p><p>掌灵台地理，官至金紫光禄大夫。</p><p>广明中遇黄巢犯阙，窃禁中玉函秘术以逃，後往来於虔州。</p><p>无稽之谈，盖不足信也。</p><p>然其书乃为世所盛传。</p><p>《撼龙经》专言山龙脉络形势，分贪狼、巨门、禄存、文曲、廉贞、武曲、破军、左辅、右弼九星，各为之说。</p><p>《疑龙经》上篇言幹中寻枝，以关局水口为主。</p><p>中篇论寻龙到头，看面背朝迎之法。</p><p>下篇论结穴形势，附以疑龙十问，以阐明其义。</p><p>《葬法》则专论点穴。</p><p>有倚盖撞黏诸说，倒杖分十二条，即上说而引伸之。</p><p>附二十四砂葬法，亦临穴时分寸毫厘之辨。</p><p>案陈振孙《书录解题》有《疑龙经》一卷，《辨龙经》一卷，云吴炎录以见遗，皆无名氏，是此书在宋并不题筠松所作，今本不知何据而云然。</p><p>其《撼龙》之即《辨龙》与否，亦无可考证。</p><p>然相传已久，所论山川之性情形势，颇能得其要领，流传不废。</p><p>亦有以也。</p><p>旧本有李国木注并所附各图，庸陋浅俗，了无可取。</p><p>今并加刊削，不使与本文相溷焉。</p><p>(唐)杨筠松</p><p>认太极</p><p>穴场金鱼水界。</p><p>圆晕在隐微之间者，为太极。</p><p>上是微茫水分，下是微茫水合。</p><p>合处为小明堂，容人侧卧，便是穴场。</p><p>有此圆晕则生气内聚，故为真穴，立标枕对于此而定。</p><p>无此者，非也。</p><p>若晕顶再见一二半晕如初三夜月样者，名曰天轮，影有三轮者，大地也。</p><p>分两仪</p><p>晕间凹陷者为阴穴，凸起者为阳穴，是谓两仪。</p><p>就身作穴者为阴龙，宜阳穴；另起星峰作穴者为阳龙，宜阴穴，皆有饶减。</p><p>或上截凸起，下截凹陷，或下截凸起，上截凹陷，或左右凹凸相兼者，为二气相感，则取阴阳交媾之中，升降聚会之所，不用饶减。</p><p>求四象</p><p>四象者，脉息窟突也。</p><p>脉是晕间微有脊，乃少阴之象；息是晕间微有形，乃少阳之象；窟是晕间微有窝，乃太阴之象；突是晕间微有泡，乃太阳之象。</p><p>四象作居，葬有四法：脉穴当取中定基，息穴当剖开定基，窟穴当培高定基，突穴当凿平定基。</p><p>倍八卦</p><p>脉缓者，用盖法：当揭高放棺，以盖覆为义；脉急者，用粘法：当就低放棺，以粘缀为义；脉直者，用倚法：当挨偏放棺，以倚*为义；脉不</p><p>急不缓而横者，用撞法：当取直放棺，以冲撞为义。</p><p>已上四法，高山阳龙用之。</p><p>息之缓而短者，用斩法：当近顶放棺，以斩破为义；息之不缓不急而长者，用截法：当对腰放棺，以裁截为义；息之低者，用坠法：当凑脚</p><p>临头放棺，以坠堕为义。</p><p>已上四法，高$山阴龙用之。</p><p>窟之狭者，用正法：当中心放棺，以中正为义；窟之阔者，用求法：当迎气放棺，以求索为义；窟之深者，用架法：当抽气放棺，四角立</p><p>，以架阁为义；窟之浅者，用折法：当量脉放棺，浅深中半，以比折为义。</p><p>已上四法，平地阳龙用之。</p><p>突之单者，用挨法：当*实放棺，以挨拶为义；突之双者，用并法：当取短放棺，以兼并为义；突之正者，用斜法：当闪仄放棺，以斜仄为义；突之偏者，用插法：当拨正放棺，以栽插为义。</p><p>已上四法，平地阴龙用之。</p><p>盖者，盖也，有如合盆之形。</p><p>盖之脉自坤而见于乾，盖之法自乾而施于坤，垢复之妙存焉，天地之精见焉。</p><p>顶薄则舍之，切勿疏略，慎毋苟且。</p><p>盖小盖大，则伤其元气；盖大盖小，则闭其生气；盖上盖下，则脱其来气；盖下盖上，则失其止气；盖左盖右，或犯其剥气；盖右盖左，或</p><p>受其冷气，纵得龙穴之妙，必遭横来之祸。</p><p>顶薄舍盖云者，舍之不用，非舍上就下、舍高就卑之谓也。</p><p>此以作穴言，彼以审穴言，意义自别，穴法不殊，略有差池，难致效验。</p><p>粘者，沾也。</p><p>如沾恩宠之义。</p><p>粘之脉自来而止于止，粘之法自止而止于尽。</p><p>施承之道，攸存化生之意，将著下薄莫粘焉。</p><p>理法少差，天渊悬隔。</p><p>粘上粘下，则脱其来气；粘下粘上，则犯其暴气；粘右粘左，则失其正气；粘左粘右，或投其死气，纵得砂水之美，终是或承之羞。</p><p>下薄莫粘云者，弃之不用，非弃低取高、弃下取上之谓也。</p><p>苟粘之真的，虽下临长江大河，亦为无碍。</p><p>工巧岂有下薄弃粘之理乎？倚者，依也，如依居之义。</p><p>倚之脉自上而冲于下，倚之法自偏而傍于正。</p><p>傍栖之形既成，变化之道自现。</p><p>倚左倚右，或受冷；倚右倚左，或犯刚；倚上倚下，谓之脱脉；倚下倚上，谓之冲杀，纵得局面之奇，必见衰凌之患。</p><p>本与挨法相似，但挨法施于突之平，倚法用于脉之直，天精天粹之机，至密至微之理，非上智其谁能知？撞者，抵也，如抵触之义。</p><p>撞之脉自斜而就于正，撞之法自正而就于斜。</p><p>斜来之脉既专，专一之情可见。</p><p>撞上撞下，则气从上止；撞下撞上，则气从下出；撞重撞轻，则生气虚行；撞轻撞重，则生气太泄，纵得来脉之真，终失正脉之吉。</p><p>本与插相似，但插施于突之傍，而撞施于脉之斜。</p><p>一毫钎里之远，江河几席之间，不可不察。</p><p>斩者，断也。</p><p>斩窃其生气，生气见于息之横。</p><p>高不可侵顶，顶晕薄也；低不可近足，足底寒也。</p><p>是以斩上恐失下，斩下怕失上，斩左右恐失中心，斩中心恐失左右。</p><p>细观息象明白，次观穴情的当，然后以斩法施之，则上下左右自成体段。</p><p>然息则体之微也，斩则用之广也。</p><p>若不细察，遽尔投棺，则生气受伤，子母遭挫，纵得包藏之固，终非可久之道。</p><p>且息象用斩，其息必小，小则难以投其大；斩施于息，其茔必大，大则难以容于小。</p><p>必极到之理能明，斯中和之义自见。</p><p>截者，剖也。</p><p>剖辟其生气，生气露于息之直。</p><p>高若侵巅，谓之剖首；低若站麓，谓之剖足。</p><p>是以截上恐遗下，截下恐遗上，截左恐失右，截右恐失左。</p><p>呵气而成，谓之一息。</p><p>一息既成，贴于穴体。</p><p>穴体微茫，切勿轻举。</p><p>斩之息，多土意；截之息，多木意。</p><p>横土用斩，截尽生意；直垂用截，接尽生意。</p><p>势不相侔，作用过迥异。</p><p>若不细玩，遽而轻投，则体用两伤，生气破泄，虽有美润之玉，恐损雕琢之手。</p><p>大抵脉息之穴，不可双葬。</p><p>正谓宁失之小，莫失之大。</p><p>此方极当。</p><p>吊者，悬也。</p><p>悬提其生气，生气直奔入于息下，上不可过高，恐漏其气；下不可过低，恐犯其气。</p><p>一阴既息，诸阳来复，半在息体之足，半在息体之衬。</p><p>气交感而成形，形既完而成穴。</p><p>左右自无可混，上下最宜斟酌。</p><p>若不细用心思，则首受杀伐，足践风寒，左右虽有缠绵，本主自难抵敌。</p><p>大抵与粘相似，但粘乃吊之垂，吊乃粘而起，因材施用之道。</p><p>量职官人之义，须当此处辨之。</p><p>坠者，落也，堕落其滴露。</p><p>生气既完，如果脱蒂。</p><p>上不可顶脉而扦，下不可离脉而作。</p><p>顶不离弦，来意专一；足不离褥，生意直遂。</p><p>息体丰盛，褥弦展转，穴星轩昂，吐出泡脉。</p><p>坠左则就于偏枯；坠右则入于偏驳；坠下则来而不来；坠上则止所非止。</p><p>须审吐落之情，并依坠落之法，若有怠忽，必失本体。</p><p>亲上要退其刚硬之枯，就下要舒其呼吸之气，高不如吊，低不如粘，是为得之。</p><p>正者，整也。</p><p>整肃其身体，收敛其精神。</p><p>窟象既小，生气初凝，过于大，未免伤其元气之真；入于深，岂不伤其细嫩之体？损其元气，则精神不足；坏其细嫩，则本体不完。</p><p>古今葬者虽多，未必尽晓此法。</p><p>是以地吉而人不吉，地美而人不美也。</p><p>亦有上下之误，岂无左右之偏，阴阳妙合，归于中正之天。</p><p>刚柔相济，止于中正之地。</p><p>三分损益，一理推行，自然吻合。</p><p>求者，度也。</p><p>量度其大之止，追求其止之真。</p><p>窟象既大，生气弥漫，过于大则气流而不专；过于小则气游而不息。</p><p>流而不专则度之未真；游而不息则求之未切。</p><p>虽见窝象，分明下穴，百无一发。</p><p>是能求之于穴，不能求之于求也。</p><p>亦有高低之错，岂无浅深之差。</p><p>一真吐露，六义均停，一见了然，五行自著。</p><p>上不容下，下不必上，斯义得之。</p><p>架者，加也。</p><p>加加于木，故名曰架。</p><p>窟象既深，下藏阴杀。</p><p>上而畏风，故气聚下；下而畏湿，故气泊上。</p><p>下上受敌，故气凝中。</p><p>失之于上，难免暴败之祸；失之于下，必受阴消之患。</p><p>故当度其乘气之源，定其止聚之基。</p><p>须先用木以渗其凶暴之情，然后加棺以颛其融溢之气。</p><p>水性就下下之阴杀，见木即消；阴杀侵上上之暴气，遇风即散。</p><p>生意不穷，嗣续蕃盛。</p><p>若执夫窝不葬心之说，是未明通变之方者也。</p><p>又有一法：破土尺余，四角立石，架棺六合，打墙培土。</p><p>此须玄武、高龙、虎压乃可尔耳。</p><p>天地玄机，由人干运，须凭目巧，总在心灵。</p><p>折者，裁也。</p><p>以斤裁也，以斤裁物，故名曰折。</p><p>窟象既浅，四顾茫然。</p><p>立于上，须要砂水均应；立于下，须看龙虎相登。</p><p>若无包藏，则杀乘风旺；若有风杀，则气随风散。</p><p>风旺则杀愈炽，气散则杀愈侵。</p><p>故生气之避杀气，犹君子之避小人，须审其出彼入此之真机，预究其参前倚后之大势，折中其上下，分按其左右。</p><p>深不过五，浅不失一，而折之义详矣。</p><p>大抵正与架相似，而正则架之深；折与求相似，而折则求之阔，同而异，异而同，少有差殊。</p><p>则施于甲者不免施于乙，用于丙者不免用于丁，欲求福祉，恐难致验。</p><p>挨者，傍也。</p><p>傍切其生气。</p><p>突象既彰，阴脉单现，渺茫无际，恍惚无栖。</p><p>无际则居止难定，无栖则捉摸难依。</p><p>（后厥）须傍藉生生之气，借资化化之机，上不投其急而暴气冲和，下不受其寒而阴气旋复，此挨之法也。</p><p>挨与倚相似，而挨则倚之切；倚与挨各别，而倚则挨之宽。</p><p>可挨处如种之方芽，龙之将蛰，当挨处形如转皮，气如仰掌。</p><p>并者，合也，合并其生气。</p><p>突象两彰，阴脉重现，如浮鸥傍母之形，若嘉粟吐华之势。</p><p>或两脉显其长短，或二突露其巨细，投其左则情意不专，投其右则生意不固，情意不专或值阴驳之祸，生意不固乃值亡阳之杀。</p><p>故须乘其短而小者穴之，合其大而长者并之，相依不散，理势通同。</p><p>斯则元辰完固而不伤，理气合一而不散，大义自觉，无事琐琐。</p><p>斜者，切也，斜切其生气。</p><p>凡见突脉直，下棺骸切莫授首，挨其弦则脉络不到，就其顶则气势猖强。</p><p>不到之处谓之退落，猖强之处谓之刚雄。</p><p>退落则阳中之阳偏，阳不生也；刚雄则阴中之阴偏，阴不成也。</p><p>故斜而切之，斜则不直受其暴气，切则不疏远其真情，凶可去而吉可得，祸患远而福德旺，阴阳相扶，急缓相济，而斜穴之名义明矣。</p><p>插者，下也，下插其生气。</p><p>凡见突脉之斜，须详作穴之义。</p><p>迎其来则去处牵扯，就其止则来处栖迟。</p><p>故乘其过续之中，插之以枯朽之骨。</p><p>可插处脉情活动，如横抛之势；当插处穴情昭著，似直撞之形。</p><p>生气磅礴，源源不绝，聚气充盛，浩浩难穷。</p><p>不绝则情意自专，难穷则功力自大，鬼福及人效验悠远，斯插法之理致极矣。</p><h2 id="倒杖十二法" tabindex="-1">倒杖十二法 <a class="header-anchor" href="#倒杖十二法" aria-label="Permalink to &quot;倒杖十二法&quot;">​</a></h2><p>○ 顺杖</p><p>脉缓中落用顺杖以正受，谓之撞。</p><p>穴如龙势软活，脉情逶迤，不藉饶减。</p><p>凑脉葬吞，阳来阴受，阴来阳提，直奔直送是也。</p><p>要下砂逆关前案，特朝胎水，交结于前，大小横过锁断，作福必大。</p><p>然不可以棺头正顶其气，恐气冲脑散。</p><p>○ 逆杖</p><p>脉急中冲用逆杖，以旁求龙之倚穴，如龙势雄强，气脉急硬，饶减转跌。</p><p>避煞葬吐，拂耳枕臂，挫急归缓，斜倚直倚是也。</p><p>要众山拱固，众水交结，明堂平正，四兽咸备，作福甚速。</p><p>○ 缩杖</p><p>脉甚急，就顶 ;盖曰缩，有如柱剑之聚环头者，谓之降煞穴、坐煞穴、寒桶漏穴是也。</p><p>如四山高峻环抱，本山低缠而脉短，打开百会凑紧盖，送拂顶斗脉葬之，使之乘气。</p><p>要四兽全备，并不孤露，主后跌断复起，穴前明堂又有一泓真水者方结，否则粗气未脱，八风交吹。</p><p>○ 离杖</p><p>脉甚急就龙虚粘曰离，有如悬笔之垂珠滴者，谓之脱煞穴、抛穴、接穴、大阳影光穴，悬棺长鬣封是也。</p><p>如龙雄势猛，卸落平洋，结成盘珠，铺毡展席，遥对来脉，垒土浮 □，高大为坟，便知聚气须用客土堆成，要有微窝靥或草蛇灰线者方结，否</p><p>则旺气未平，必主灾祸。</p><p>○ 没杖</p><p>形俯面饱用没杖。</p><p>如肥乳顽金，气脉微茫，乘其所止，开金取水，阔理台道，端正沉葬，谓之葬煞穴，却不可错认顽硬天罡以误人。</p><p>○ 穿杖</p><p>形仰口小用穿杖。</p><p>如瘦体削木，气脉浅促，串其所来。</p><p>取宛宛之中，凿孔穿入，侧撞斜插，横撞深插，谓之被煞穴，却不可错认欹斜扫荡以误人。</p><p>○ 斗杖</p><p>山长横体用斗杖。</p><p>如斗斧眼，然龙势延袤，借堂收纳，于后乐端正之中，前朝登对之所，贯腰架折，贴脊实倚，重插、深插，谓之驭煞，而拿扯牵弓，腕蓝扳</p><p>鞍之穴是也。</p><p>○ 截杖</p><p>山长直体用截杖。</p><p>如骑马脊，然气脉不住，直卸前去，于稍停弱缓之处，四证有情之所，求觅微窝，随脉骑截，依法造作，谓之栏煞，即直截横截，骑龙斩关之穴是也。</p><p>○ 对杖</p><p>上刚下柔，就刚柔交接处对脉中扦，故曰对。</p><p>盖居高则峻急，处卑则微软，乃于高低相代之所，干湿暂判之间，平分缓急，刚柔相济，中正对撞，随势裁成，使其得宜，谓之中聚撞穴。</p><p>要左右相登，并无凹陷，穴情明白，生气呈露方结，不然上泄下陡，难免土蚁之患。</p><p>○ 缀杖</p><p>势强脉急，就山麓低缓处顶脉实粘，故曰缀。</p><p>当脉则大斗，脱脉则犯冷。</p><p>乃于息气已脱之前，劲气既阑之后，稍离三尺，缓其悍急，使其冲和，谓之脱煞粘穴。</p><p>要四兽皆低，并不凌压，真气滴落，众水有情方结，不然脱气尖脉，难免泥水之患。</p><p>○ 犯杖</p><p>饶龙减虎，犯过脉中，如侵境相犯之犯，即弃死挨生，外趋堂气者是也，此多乳突结。</p><p>附：二十四砂葬法</p><p>夫观龙观其起，明穴明其止。</p><p>起乃动而生，止乃静而死，死处又寻生，是名曰生气。</p><p>故一察其微，乃尽其大旨。</p><p>象其物而取其事，顺其情而取其理，推分合以定浅深，明饶减以存克制。</p><p>倚撞盖粘，体势情意，差之毫厘，谬以钎里。</p><p>○ 担伞</p><p>来龙急气，脉直冲中，无乳气穴粘右边，侧受倚其后，托左臂长而明堂宽展，如人之担伞势也。</p><p>宜浅开金井，若太深必伤，宜培加客土，填实于茔，必主富贵绵远。</p><p>○ 正葬</p><p>来龙三四节结，穴势既不峻急而缠护，又齐整坐下，金鱼环会，堂气分明。</p><p>宜扦正穴，开井放棺，接取真气，坟培高垒，向对中应为的。</p><p>半纪之间，富贵双全。</p><p>○ 打开</p><p>太阳顽金无纹浪，须打开深圹作窝，约取中堂。</p><p>金鱼会处，定穴悬棺而葬，取中小温润气，谓开金取水，发须迟而绵远不败。</p><p>○ 悬棺</p><p>来龙脉急而无缓，有分有合，穴结深泥，打开实处而见实土，并内用砖石结起巨圹，竖四石柱于圹内，悬棺而下。</p><p>圹前相接金池，放三吉之水，去垒土成坟，以接生气。</p><p>○ 垒坟</p><p>来龙有盖有座，上急下缓，为之坠脉，所以平地生突，突中有石，不可用工掘凿，似借外城，浅开金井，浮土正葬，垒土成坟，先富后贵之地也。</p><p>○ 大小剜蓝</p><p>来龙有情，头高而穴偏，或侧臂顿起圆金，到头入手，有鼠肉受穴，水星外应，有金水相生之义，为大腕偏受。</p><p>一伏再顿小金，有迎堂顾祖之意，为小剜正受。</p><p>此则不可开井太深，更宜高立坟城，恐来势耸而压穴也。</p><p>凡术者宜有裁度，用之可也。</p><p>○ 马鬣封</p><p>来龙高冈有窟，窟中有突，突顶正葬，须从穴前挖开，下面吞进，突下安穴。</p><p>不可深开钳圹，金骨浅安井内，否则卓棺为吉。</p><p>葬后培坟，如旧土不动，马鬣之封微露，不可用砖石结砌，侵损其突。</p><p>○ 回龙顾祖</p><p>龙势急硬，过关峡生转回，脉从回面结，顾祖迎堂，宗族皆转。</p><p>朝揖玄微，不必拘于真与不真。</p><p>穴宜高迁，深开金井，谓之黄金登水，墓登砂是也。</p><p>○ 骑龙</p><p>龙神尽处有突兀之结，案迫前砂而穴露，其气不聚，后龙垒来，草蛇灰线，过脉分明，穴须退后高扦，取骑龙下，深井放棺，填补明堂，以全造化也。</p><p>○ 拿扯</p><p>来龙峻急入穴，须有情而堂气迫狭，外山外水左右交结，横观外堂，宽展气脉，侧受穴用，提起扦之。</p><p>开井不浅不深，酌中裁剪，容土培就，贴身雌雄，扯后拿前。</p><p>葬过一纪，世出富豪特达之士也。</p><p>○ 停驿</p><p>来龙高冈脉紧，穴情似有似无，登 □□ 望龙，方明端的。</p><p>峦头须金水帐脱下平中小结，入首有铺茵停车驻马之驿也。</p><p>十字之中，深开金井，高砌坟成，依法裁剪，自有妙理。</p><p>○ 斗斧</p><p>直龙枕险又无缠护，左右前后却有鬼曜，翻身横作，连山取水，以接生气，情如斗斧拱揖。</p><p>前朝不许，时师妄为测度，盖出势直来横受，故知之难也。</p><p>○ 担凹</p><p>来龙横过转跌降脉，穴情有若蜂腰之势，合天财两头金样，后有正托，乐于仰掌中直扦。</p><p>开井不用太深，吞棺三分之一，太深则反伤穴也。</p><p>前关住堂气不泄，发福永久，若砂水真去为凶，此天财相似也。</p><p>○ 抱儿</p><p>来龙上急下缓，雌雄交度，堂气分明，应案秀出，龙虎面前迫逼扦穴可要上穿龙虎腰，下取交合水，横抱如人抱儿之状也。</p><p>○ 吞下</p><p>其来龙势直落斜，摆屈睁受，穴法宜吞入，开井以聚真气，后应其乐，前迎其朝，此乃大富不绝佳城也。</p><p>穴情虽高，葬于前面，再立一虚埙，名吞下，须要有应托为吉。</p><p>○ 吐葬</p><p>来龙降势，状若草露流珠之情，为吐息露珠，侵损则真气散矣。</p><p>只可粘踪，小开金井，低垒砖城。</p><p>若水不流泥，前有秀应，必为巨富贵之地。</p><p>○ 浮葬</p><p>其来龙入手，情势低平，夹辅高出，穴中必有曲窠，藏其真气，四水不拂，八风不吹，宜浅开金井，正放其棺，法不待饶。</p><p>用客土添培，厚筑其墓，使暖气相接，真脉冲融，则富贵立至。</p><p>○ 沉葬</p><p>来龙情高护矮，降气必然深入，聚气朝应有情，关阑未甚周密，其穴打低平下夹辅方为是法。</p><p>开井吞棺三分之一，四旁筑实，可免八风动摇之病，真为绵远之地也。</p><p>○ 牵牛</p><p>土星行龙结穴，入首顿起两顶，左右之山伸出二臂，交度重耸。</p><p>朝迎有情，两般行度，深浅高低，依法宜开成方，金井放棺，借取两傍，应乐分肩合脚，如土牛之合牵也。</p><p>阴阳妙理，人罕识之，一突情可两穴，如麒麟头上品字是也。</p><p>○ 就饱</p><p>来龙气缓，虽结珠块坡穴，大小不均，小面有牙爪紧密，不成局段。</p><p>大边饱满而有分合，玄微可就。</p><p>饱处而扦之，广开金井，深入其棺，坟城小垒，裨补小边。</p><p>取堂气坦夷，虽曰就饱而不饱也。</p><p>○ 伤饥</p><p>龙来过脉，节节分明，盖下有金，金下有横土，似上非上，中有湾凹或曲池，不浅不深，庸术狐疑必矣。</p><p>苟有宾主相投，穴虽有病，葬亦有法：贴脊扦之，小井纳棺，筑后培前，以补造化，虽曰伤饥而不饥也。</p><p>○ 撞穴</p><p>来龙情峻，堂浅坐下，去水撮脚，牵飞到此，多生疑窦。</p><p>情势可取，须别立法度，开钳广撞入吞棺而下撞穴，蹲而视之，只见外堂宽展，外砂周密，避凶就凶，假也灵茔。</p><p>○ 插木生芽</p><p>来龙直木插下亦谓之玄武嘴长。</p><p>纵有正佐，切不可扦，当头尽脉，一扦则败，绝其中停，必有节木。</p><p>须于肥厚处开井放棺，挑饶三分，自有生芽之意，仍须客土培实端正，则根本固而枝叶荣矣。</p><p>○ 牵弓</p><p>来龙顶欹转凹，侧寻肥突放送取龙左右臂湾环，有如牵弓发箭之势，中应分明，于鼠肉处开浅井放棺，有若靶搭正箭，力能远发，应居两旁，棺头必合，棺脚必分，借倚护弦之力。</p><p>极为至理，务要前案，湾如张弓方吉，反弓便凶。</p></div></div></main><footer class="VPDocFooter" data-v-c00a6515 data-v-05222a47><!--[--><!--]--><div class="edit-info" data-v-05222a47><!----><div class="last-updated" data-v-05222a47><p class="VPLastUpdated" data-v-05222a47 data-v-b72aeabe>最后更新于: <time datetime="2024-11-26T08:24:35.000Z" data-v-b72aeabe></time></p></div></div><nav class="prev-next" aria-labelledby="doc-footer-aria-label" data-v-05222a47><span class="visually-hidden" id="doc-footer-aria-label" data-v-05222a47>Pager</span><div class="pager" data-v-05222a47><a class="VPLink link pager-link prev" href="/%E5%B1%B1/%E7%8E%89%E5%B0%BA%E7%BB%8F" data-v-05222a47><!--[--><span class="desc" data-v-05222a47>上一篇</span><span class="title" data-v-05222a47>玉尺经</span><!--]--></a></div><div class="pager" data-v-05222a47><a class="VPLink link pager-link next" href="/%E5%B1%B1/%E8%91%AC%E7%BB%8F" data-v-05222a47><!--[--><span class="desc" data-v-05222a47>下一篇</span><span class="title" data-v-05222a47>葬经</span><!--]--></a></div></nav></footer><!--[--><!--]--></div></div></div><!--[--><!--]--></div></div><!----><!--[--><!--]--></div></div>
    
    
  </body>
</html>